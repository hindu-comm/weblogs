+++
title = "श्रीकौलोपनिषत् ("
full_title = "श्रीकौलोपनिषत् ( श्रीभास्कररायकृतभाष्यसहिताः)"
date = "2019-04-02"
upstream_url = "https://animeshnagarblog.wordpress.com/2019/04/02/%e0%a5%a5-%e0%a4%b6%e0%a5%8d%e0%a4%b0%e0%a5%80%e0%a4%95%e0%a5%8c%e0%a4%b2%e0%a5%8b%e0%a4%aa%e0%a4%a8%e0%a4%bf%e0%a4%b7%e0%a4%a4%e0%a5%8d-%e0%a5%a5-%e0%a4%b6%e0%a5%8d%e0%a4%b0%e0%a5%80%e0%a4%ad/"

+++
Source: [here](https://animeshnagarblog.wordpress.com/2019/04/02/%e0%a5%a5-%e0%a4%b6%e0%a5%8d%e0%a4%b0%e0%a5%80%e0%a4%95%e0%a5%8c%e0%a4%b2%e0%a5%8b%e0%a4%aa%e0%a4%a8%e0%a4%bf%e0%a4%b7%e0%a4%a4%e0%a5%8d-%e0%a5%a5-%e0%a4%b6%e0%a5%8d%e0%a4%b0%e0%a5%80%e0%a4%ad/).

॥ श्रीकौलोपनिषत् ॥     ( श्रीभास्कररायकृतभाष्यसहिताः)

![](https://animeshnagarblog.files.wordpress.com/2019/04/fb_img_154386564580499761135966719866015245.jpg?w=700)

**ॐ शन्नः कौलिकः शन्नो वारुणी शन्नश्शुद्धिः**  
**शन्नोग्निश्शन्नस्सर्वं समभवत् \|\|**

श्रीगुरुचरणाब्जकिरणविसरणनिर्द्धूतहृद्गतावरण.  
ह् \| भास्कररायः कौलोपनिषदमाथर्वणिं विकासयति \|\|

वक्ष्ममाणातिरहस्यार्थोपदेशे  
अवश्यभाविविघ्ननिरासाय देवताः प्रार्थयते शन्नः  
कौलिक इत्यादिना \|\|  
कुलमार्गप्रवर्तकः कौलिकः परशिवः शं-  
विघ्ननिराकरणपूर्वकं स्वात्मानन्दप्रापकः, नः-  
अस्माकं, समभवत्-भूयात्, वारुणी-प्रथमाभिमानिनी  
महती देवता च, शन्नो-भूयात् \|\| शुद्धि द्वितीयाभिमानिनी  
देवतापि शन्नो-भूयात् अग्निस्तेजः किंबहुना सर्वमपि  
सुखकरं भवतु \|\|

**नमो ब्रह्मणे नमः पृथिव्यै नमोद्भ्यो नमोग्नये नमो**  
**वायवे नमो गुरुभ्यः त्वमेव प्रत्यक्षं सैवासि त्वामेव**  
**प्रत्यक्षं तां वदिष्यामि ऋतं वदिष्यामि सत्यं**  
**वदिष्यामि तन्मामवतु तद्वक्तारमवतु अवतु मां अवतु**  
**वक्तारं ॐ शान्तिश्शान्तिश्शान्तिः \|\|**

परब्रह्मणे पृथिव्यादिचतुष्टयदेवताभ्यः  
परमशिवादिस्वगुरुपर्यन्तेभ्यश्च नमः \|\|  
भूतचतुष्टयमाकाशश्याप्युपलक्षणं \| प्रत्यक्षं  
अहं प्रत्ययव्याजेन सर्वैरनुभूयमानं ब्रह्म सैव  
त्वमेवासि \| त्रिपुरसुन्दरीरूपकौलोपनिषदति अत एव हे  
कौलोपनिषत् त्वामेव तदभिन्नामहं वदिष्यामि \| ऋतशब्दो  
ब्रह्मपरः \| सत्यशब्दोपि तथैव \| आदरेवीप्सा स्पष्टमन्यत् \|  
शान्तिश्शान्तिश्शान्तिरिति विघ्नशान्ति प्रार्थनेयम् \|\|

**अथातोधर्मजिञासा \| ज्ञानं बुद्धिश्च ज्ञानं**  
**मोक्षैककारणम् मोक्षस्सर्वात्मतासिद्धिः \| पञ्च विषयाः**  
**प्रपञ्चः \| तेषां ज्ञानिस्वरूपाः \| योगो मोक्षः \|\|**

अथ ब्रह्मजिज्ञासानन्तरं धर्मिज्ञानस्य जातत्वात्  
धर्मस्य विमर्शशक्तेः ज्ञानाय विचारः कर्तव्य  
(इत्यर्थः) \|\|

ज्ञानं बुद्धिश्च, ब्रह्मापरोक्षानुभवो ज्ञानं \|  
तज्जनकन्तु शाब्दं, परोक्षज्ञानं बुद्धिः \|  
यस्यानुभवपर्यन्ता बुद्धिस्तत्त्वे प्रवर्तते \|\| इत्यादौ  
द्वैविध्यव्यवहारदर्शनात् तदुभयमपि  
धर्मस्वरूपमेवेत्यर्थः \|\| चकारादनुक्तानां  
चैतन्यादिधर्माणां नागानन्दादिभिर्गणितानां  
परिग्रहः \|\| ज्ञानं मोक्षैककारणं स्पष्टोर्थः \|\|  
मोक्षस्सर्वात्मतासिद्धिः \| सर्वस्य स्वात्माभेदस्सर्वात्मता  
तस्यास्सिद्धिस्तद्विषयसविलासाज्ञाननिवृत्तिः \| तेन  
देवीभागवते कथितार्धश्लोकभागवतस्य सर्वं  
खल्विदमेवाहं नान्यदस्ति सनातनं इत्यस्य  
समानार्थकज्ञानं मोक्षजनकं इति ध्वनितं \|  
तादृशज्ञानजन्यमखण्डं वृत्त्यन्तरं वा-  
पञ्चविषयाः प्रपञ्च इति सर्वपदं विवृणोति \|  
शब्दादिविषयपञ्चकं प्रपञ्चपदेनोच्यते \|\| तेषां  
भूतसूक्ष्मत्वेन स्थूलभूतानां तदभेदात्  
षट्त्रिंशत्तत्त्वानामपि तत्रान्तर्भावात् सर्वत्र  
पञ्चभूतानि षष्ठं किंचिन्नविद्यते \|\| इति वासिष्टात् \|\|  
तेषां ज्ञानस्वरूपा इति जडजातं निर्दिश्य चेतनंजातं  
निर्दिशति \| ज्ञश्चासावनश्चज्ञानं विषयान् जानाति प्राणिति  
चेत्यर्थः \|\| तादृशस्वरूपा जीवा इति यावत् \|\| योगो मोक्ष इति  
योगोवृत्तिनिरोधः मोक्षोपि \|\|

**अधर्मकारणाज्ञानमेव ज्ञानं \|\|**

धर्मरहितत्वादधर्मः परंब्रह्म तस्य यत्  
कारणाज्ञानं तद्विषयकमूलाज्ञानमेव ज्ञानं  
एवकारोभिन्नक्रमः विषया जीवा योगो  
मुक्तिरविद्येत्येतत्सर्वं ज्ञानमेव शक्तेर्भीन्नं  
नास्त्येवेत्यर्थः \| भेदस्य मिथ्यात्वादिति भावः \| प्रपञ्च  
ईश्वरः भेदव्याप्यस्य नियम्यनियन्तृभावस्यापि  
व्यापकविरुद्धोपलब्ध्यामिथ्षात्वात्

**प्रपञ्च एवेश्वरः \|\| अनित्यं नित्यं**

**अनित्यत्वेन भासमानं घटादिकमपि**  
**नित्यशक्तिरूपमेव \|**

**अज्ञानं ज्ञानं**

**अवस्थारूपमज्ञानमपि ज्ञानरूपमेव**  
**शक्तिरेवेत्यर्थः \|\|**

**अधर्म एव धर्मः \|\|**

**शक्तिरूपो धर्मोपि न पदार्थान्तरं किन्तु**  
**धर्माधारधर्मिरूप ब्रह्मैव \|**

**एष मोक्षः \|\|**

**एष एव पन्था मोक्षस्य नान्यः \|\|**

**पञ्चबन्धा ज्ञानस्वरूपाः \|\|**  
अनात्मनि आत्मबुद्धिः आत्मानि अनात्मताबुधिः इत्यादि  
ज्ञानान्येव बन्धरूपणि \| ज्ञानं बन्धः इति शिवसूत्रात् \|  
जीवानां परस्परं भेदः ईश्वरात् भेदः चैतन्यात् भेदः  
इति ज्ञानत्रयेण सह पञ्च \|\|

**पिण्डाज्जननं \|\|**

ईदृशबन्धसद्भावादेव पिण्डाण्डसम्बन्धरूपं  
जननं भवति \|\|

**तत्रैव मोक्षः \|\|**

परन्तु कौलज्ञानमहिम्ना मोक्षोपि तत्रैव पिण्डाण्ड  
एव भवति न पुनश्शताधिकनाड्युत्क्रमणं देवयानगतिः  
ब्रह्मणा सह मुक्तिरित्येवं रूपो विलम्बः \|\| तस्य तावदेव  
चिरं, न तस्य प्राणा उत्क्रामन्ति इत्यादि श्रुत्यन्तरादिति \|\|

**एतत् ज्ञानम् \|\|**

प्रथमं शास्त्रसिद्धान्तमुक्त्वा ज्ञाननिष्कर्षमाह  
एतत् वक्ष्यमाणं ज्ञानसर्वस्त्रं \|\|

**सर्वेन्द्रियाणां नयनं प्रधानं \|\|**

ब्रह्मप्रतिनयेत् \|\| षड्भिरपीन्द्गियैर्जन्येषु  
प्रत्यात्मकज्ञानेषु अहमिदं जानामित्यादिप्रकारकेषु  
अहन्तया भासमानं ब्रह्मैव प्रधानं \| तमेव  
भान्तमनुभाति सर्वमिति श्रुत्या तदितरस्य  
सर्वस्याप्यनुभासमानतोक्तेः \|\| ईद्दशविवेचनं  
सर्ववृत्तिषु यथास्यात्तथा यतेत \|\| एकेन्द्रियजन्यमपि  
ज्ञानं विवेचनमन्त्रेण प्रधानं नयेत् \|\|  
ग्राह्यग्राहकसंवित्तिसामन्ये सर्वदेहिनां \|  
विशेषोयं तु सम्बन्धसामान्ये सावधानता \|\| इति वचनात्  
अविवेचनाभाव एव ज्ञानसर्वस्वमित्यर्थः \|\|

**धर्मविरुद्धाः कार्याः \|\|**

इतः प्रभृति उपासककर्तव्यप्रकारननुशास्ति \|  
तादृशविवेचकज्ञानाधारैकरसिकानां  
चित्तस्थैर्याद्यर्थं कर्मकालेपि संविदादिसेवनं  
धर्मशास्त्रविरुद्धं कर्तुं युक्तं \|\|

**धर्मविहितानकार्याः \|\|**

धर्मशास्त्रविहिता अपि ज्योतिष्टोमादयः  
तादृशधाराविरोधसम्भावनायां प्रतिकर्तुं युक्ताः \|\|  
करणाकरणयोरभ्यनुज्ञानमिदं  
नत्वात्यन्तिकविधिनिषेधरूपं \|\| गौतमेनापि  
चत्वारिंशत्संस्कारान्  
बहिरङ्गानष्टावन्तरंगांश्चोक्त्वा आन्तरशुद्ध्युत्तरं  
बहिरङ्गानामनावश्यकतोक्ता \|\| मनुनापि सर्वान् धर्मान्  
विस्तरेणोक्त्वा शास्त्रान्ते ब्रह्माभ्यासं विधाय  
तत्पराणां स्वपूर्वोक्तधर्मानादर उक्तः \|\| तदृश  
स्मृतेरियमेव श्रुतिर्मूलम् \|\|

**सर्वं शाम्भवीरूपम् \|\|**

विहिताचरण इव निषिद्धाचरणेपि त्रिपुरसुन्दर्या  
भावनस्याविशेषात् \|\| तत्भावनवैषम्यवता  
भ्रष्टानामेव विधिनिषेधकृतौ बन्धः इति भावः \|\| अत एव  
भगवद्वाक्यम् \|\|

मत्कर्म कुर्वतां पुंसां कर्मलोपो भवेद्यदि \|  
तत्कर्म ते प्रकुर्वन्ति त्रिंशत्कोट्यो महर्षयः \|\| इति \|\|

**आम्नाया न विद्यन्ते \|\|**

ज्ञातत्वात् तं प्रति वेदा अपि न प्रवर्तन्ते \|\| अत-एवोक्तं  
भगवत्पादैरध्यासभाष्ये अविद्यावद्विषयाणि  
शास्त्राणीति \|\| उक्तयोरभ्यनुज्ञयोर्हेत्वर्थवादरूपे सूत्रे \|\|

**गुरुरेकः ॥**

एकस्य यथोक्तलक्षणलक्षितस्य गुरोपास्त्या अयमर्थो  
लभ्यते \| गुरुबाहुल्येनोपदेशवैषम्ये  
संशयावश्यम्भावात् \| अत-एव परशुरामकल्पसूत्रे

**एकगुरूपास्तिरसंशयः \|\|**

लब्धा कुलगुरुं सम्यक् न गुर्वन्तरमाश्रयेत् \|\| इति \|\|

कुलार्णवोक्तनिषेधस्येयं श्रुतिर्मूलम् \|\| लब्ध्वेत्युक्त्यैव  
कौलिके गुरवोनन्ता इति शक्तिरहस्यवचनं  
तादृशगुरोरलाभाभिप्रायम् \|\|

**सर्वैक्यताबुद्धिमन्ते \|\|**

ऐक्यमिति स्वार्थे ष्यञ् \|\| एवं रीत्या वर्तमानः  
साधकोप्यन्तकालेप्यद्वैतबुद्धिमेव लभते \|\|

**आमन्त्रसिद्धेः \|\|**

अधिकारोयं \| इत आरभ्य मन्त्रसिद्धिपूर्वकाले ये  
नियमा अनुष्ठे यास्तेधर्माः कथ्यन्ते इत्यर्थः \|\| तेन  
वक्ष्यमाणेष्वेकस्याप्यनादरे सिद्धिहानिरेवेति भावः \|\|

**मदादिस्त्याज्यः \|\|**

मोदकद्रव्यसेवनजन्यो विकारविशेषो मदः \|\|  
विकारान्तसण्यादिपदग्राह्याणि अरिषड्वर्गश्च सन्त्याज्य एव  
\|\| मन्त्रसिध्युत्तरन्तु स्वत एव कामक्रोधादयो न प्रसरन्ति \|  
विकार विशेषास्तु पूर्वमेवाभ्यनुज्ञाताः \|\| तथा च  
यावन्न चलते दृष्टिः आगलान्तं पिबेत् द्रव्यं \|\| इति  
वचनयोर्मन्त्रसाधकसिद्धमन्त्रपरत्वेन  
व्यवस्थासिद्धेरविरोधः \|\|

**प्राकट्यं न कुर्यात् \|\|**

स्वकीयमन्त्रदीक्षोपास्तिरहिताधर्मान्तरेष्वत्यन्ता-  
दरशीलाः स्वीयमन्त्रोपासकाभासाश्च सर्वेपि बहिर्मुखाः  
तैर्यथा अयमेतदुपासक इति न ज्ञायेत तथोपास्तिं गोपयेत् \|\|  
इदञ्च दीक्षान्तरेष्वपि तुल्यं \|\| नैनमदीक्षिताव्रतयन्तं  
पश्यन्ति \| इत्यादि तत्तत्प्रकरणगतवचनात् \|\|  
यद्यप्यस्यादीक्षाया वेदेष्वारण्यककाण्डे विहितत्वादेव  
रहस्यतासिद्धा क्रत्वंगप्रवर्ग्यादिवत् \| तथापि पुनः  
कण्ठरवेण तद्विधानं रहस्यान्तरेभ्यो  
वैलक्षण्यार्थं \|\| धर्मान्तरेषु रहस्यभङ्गे  
क्रतुवैगुण्यमात्रमिहतु तथात्वे नरक एवेति \|\| तथाच  
भगवान्परशुरामः प्राकट्यान्निरयः \|\| इति

**न कुर्यात्पशुसम्भाषणं \|\|**

बहिर्मुखास्सर्वेपि पशवः विद्याहीनत्वात्  
एतदुषास्तेवेवविद्यात्वात् न शिल्पादिज्ञानयुक्ते विद्वच्छब्दः  
प्रयुज्यते \|\| इत्यादि वचनात् \|\| तैस्सह सम्यक्  
स्वहृदयज्ञापनपर्यन्तं भाषणं न कार्यं \|  
तेनापातभाषणस्य न निषेधः \|\|

**अन्यायो न्यायः \|\|**

यदि कश्चिद्वावद्कः पूर्वोत्तरमीमांसान्यायैः  
कौलिकाचारं दूषयेत् तथापि न मनागपि कोपः कार्यः  
इत्याशयेनाह अन्याय इति अल्पार्थो नञ् अल्पबलो न्यायः  
पूर्वपक्षन्याय इति यावत् \|\| सोपि न्याय एव \|\| न हि  
पूर्वपक्षोपि न्यायोपन्यासमन्तरेण प्रवर्तते  
अतस्तादृशन्यायसिद्धोपि न्याय्य एवायं पन्थाः \| न चैवं  
सति सिधान्तन्यायेनापवादात्कथमाश्वासः  
सिद्धान्तानामृषिभेदेन बहुविधत्वेन तदभिमानिभिस्तथा  
तथोपपादनस्य परस्परविरुद्धस्य पूर्वोत्तरतन्त्रस्थ  
देवताधिकरणादिषु बहुशो दर्शनात् \|\| वादिनो दौर्बल्यं न  
न्यायस्येति भावः \|\| तर्काप्रतिष्ठानादिति भगवान् व्यासः \|\|  
अचिन्त्याः खलु ये भावा न तां स्तर्केण योजयोदिति च \|\|  
ईदृशन्यायानां चित्तसमाधानैकफलकानां  
सम्प्रदायाविरोधेनैवोपन्यासस्योचितत्वात् \|\| यथा  
श्रुतिस्मृतिसम्प्रदायानामुत्तरोत्तरस्य दुर्बलत्वेपि  
प्रकृततन्त्रे वैपरीत्यमूह्यम् \|\| न चायं सुतरामन्यायः  
धर्मशास्त्रविद्भिरपि उत्तरोत्तरेण पूर्वपूर्वसंकोचस्य  
बहुशः स्वीकारात् \|\|

**न गणयेत्कमपि \|\|**

ब्रह्माणमपि स्वसिद्धान्तविरोधवादिनं न गणयेत् \|  
अतीव दृढं विश्वसेदित्यर्थः \| अत एव विश्वासभूयिष्ठं  
प्रामाण्यमिति कल्पः \|\|

**आत्मरहस्यं न वदेत् \|\|**

प्राकट्यापत्तेर्मित्रायापि नैव वदेदित्यर्थः \|\|

**शिष्याय वदेत् \|\|**

अत एव कर्णात्कर्णोपदेशेन सम्प्राप्तमवनीतलं \| इति  
स्मृतिः \| ईदृसम्प्रदायैकज्ञेयत्वेनैवेदृशार्थविषये  
श्रुतिस्मृत्यपेक्षया सदाचारस्यैव बलवन्त्वं \|\|  
व्याकरणापेक्षया  
सत्प्रयोगरूपाचारस्येवेत्यादिकमूह्यं \|\|

**अन्तःशाक्तः बहिश्शैवः लोके वष्णवः \|\|**

अप्राकट्येपि कर्तव्यतामेव विवृणोति शक्तेरुपास्तिरन्तः  
करणैकवेद्या कार्या \|\|

कुचन्दनेन शाक्तानां भ्रूमध्ये बिन्दुरिष्यते \|\|

इति चिह्नानि विदितान्यपि  
विभूतिधारणादिशैवचिह्नैराच्छादितानि एव कार्याणि \|\|  
शिवस्यापि शक्त्यभेदात् \|\| मामेव पौरुषं रूपं  
गोपिकानयनामृतं इत्यादि वचनैर्विष्णुस्वरूपस्य  
परशिवावरोधत्रिपुरसुन्दरीप्रकटरूपान्तरात्मकतया  
सभासु विष्णुनामाम्रेडनादिना विष्णूपास्तिमेव  
प्रकटयेत् इति सूत्रत्रयार्थः \|\| अत एव  
व्ष्णुशिवशक्तीनामुत्तरोत्तरफलाधिक्यं  
उत्तरोत्तररहस्याभिप्रायेणोक्तं रहस्यनामसाहस्रे \|\|

**अयमेवाचारः \|\|**

सन्त्यन्येपि कौलिकानामाचारास्तन्त्रेषु विहिताः तेषां  
सर्वेषा मध्ये प्राकट्याभावरूपाचारः एवातीवमुख्य  
इत्यर्थः \|

**आत्मज्ञानान्मोक्षः॥**

कर्मवदतीवाचार-एवासक्तस्सनात्मानुसन्धाने न  
प्रमाद्येत अपितूभयमपि सम्यगनुतिष्टेदिति द्योतनायेह  
पुनः स्मारणम् \|\|

**लोकान्निन्द्यात् ॥**

प्रवाहेणानादिरूषाणि नानाविधानि दर्शनानि  
सर्वाण्येव तत्तदधिकारिभेदेन प्रमाणान्येव तानि सर्वथा  
न निन्देत् \| तन्निन्दनेन तदधिकारिणां संशयोत्पत्त्या  
स्वावलम्बितदर्शनेप्यविश्वासः  
कौलिकेप्यनधिकारादुभयभ्रष्टतापत्त्याच्छिन्नाभ्रवन्ना  
शापत्तेः तेनोपासकस्य निन्दनीयत्वापत्तेर्वैगुण्यं \| अत एव  
न बुद्धिभेदं जनयेदज्ञानां कर्मसंगिनं \|\| इति  
भगवान् कृष्णः \| सर्वदर्शनानिन्दनमिति भागर्वरामश्च  
\|

**इत्यध्यात्मं \|\|**

सर्वदर्शनानिन्दनं क्वोपयुज्यते इत्याशङ्कायामाह  
परेषां छिन्नाभ्रवन्नाशापेक्षया स्वस्य सर्वात्मभावे  
न्यूनतापत्तेरयमाचारोप्यात्मज्ञा न एवोपकुरुत इत्यर्थः  
\|\|

**व्रतं न चरेत् \|\|**

पुरुषार्थरूपाणि व्रतानि नाचरेत् तैः  
प्राप्यस्यार्थस्येतोप्यधिकस्याभावात् \|\| यानि  
वर्णाश्रमधर्मरूपाणि पुरुषार्थसाधकत्वेन प्राप्तानि  
\| प्राप्तानां नित्यनैमित्तिकानामङ्गत्वेन प्राप्तानि  
दर्शपूर्णमासाद्यंगभूतानि क्रत्वर्थव्रतानि तानि तु  
कार्याण्येव \|\| नित्यनैमित्तिकानां त्यागाविधानात्

**न तिष्ठेन्नियमेन \|\|**

तस्यैवेदं विवरणं \| नियमनस्य  
निर्बन्धरूपत्वेनात्मानुसन्धानविरोधित्वात् \|\|

**नियमान्न मोक्षः \|\|**

आत्मानुसन्धानाभावादेव मोक्षे  
विलम्बितत्वापत्तेरित्यर्थः \|\|

**कौलप्रतिष्ठां न कुर्यात् \|\|**

यदि कश्चिन्न्यायोपन्यासनिपुणः कौलं  
सन्न्यायैरेवस्थापयितुं क्षमेत् \| सोपि नेमं मार्गं  
प्रतिष्ठापयेत् अप्राकट्यभंगापत्तेः अत  
एवैतच्छास्त्रविषये ग्रन्थकारस्यापि कौलप्रतिष्ठारूपत्वेन  
तत्रापि निषेधप्रवृत्त्या साम्प्रदायिकानां  
कतिपयांशानां अप्रकटनाय गुरुमुखादेव ज्ञेयमिति  
तत्र तत्र लेखः संगच्छते \|\|

**सर्वसमो भवेत् \|\|**

एतच्छास्त्रेष्वेवाचारान्निष्कृष्य विधत्ते प्राणिमात्रे  
स्थावरमात्रे वा समो भवेत् \|\| अनन्यभावेन वर्तेत अत एव  
भागवते खं वायुमग्निं सलिलं महीञ्चेत्यादि

समुक्तो भवति

स एव सद्यो मुच्यते तादृशपुरुषधौरेयात्  
ईषन्नयूनास्तु शनैश्शनिर्मुच्यन्त एवेति भावः \|\|

**पठेदेतानि सूत्राणि प्रातरुत्थाय देशिकः \|**  
**आज्ञासिद्धिर्भवेत्तस्य इत्याज्ञा पारमेश्वरी \|\|**

अथानुसन्धानपूर्वकमेतानि सूत्राणि यः पठति स  
एव देशिकः तस्यैवाज्ञासिद्धिः अप्रतिहतज्ञाता शिवभाव  
इति यावत् \| एवं परमेश्वर स्याज्ञा अतोऽनाश्वासो न कार्य  
इति भावः \|\|

**यश्चाचारविहीनोपि योवा पूजां न कुर्वत् \|**  
**यदि ज्येष्ठं न मन्येत नन्दते नन्दने वने \|\|**

यः पूर्वोक्ताचारान्नानुतिष्ठति  
संशयापन्नमनास्तु तदुक्तविधां सपर्यां न करोति  
वचनव्यत्ययश्छान्दसः \|\| अयं पन्थास्सर्वोत्तम इति न  
मन्यते \| एतादृशोप्युपासकाभासः उक्तफलालाभेपि  
स्वर्गमात्रं लभत एव \| किमु यथावत्तदुपासकस्य  
यथोक्तफलप्राप्तिरिति भावः \|\|

**॥ इति कौलमार्गपारावारपारीणश्रीमद्भास्कररायविरचितं**  
**कौलोपनिषद्भाष्यं संपूर्णम् ॥**

![](https://animeshnagarblog.files.wordpress.com/2019/04/fb_img_148259718708610847147315534098913409.jpg?w=700)

