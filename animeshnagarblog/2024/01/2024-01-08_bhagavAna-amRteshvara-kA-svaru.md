+++
title = "भगवान अमृतेश्वर का"
full_title = "भगवान अमृतेश्वर का स्वरुप"
upstream_url = "https://animeshnagarblog.wordpress.com/2024/01/08/%e0%a4%ad%e0%a4%97%e0%a4%b5%e0%a4%be%e0%a4%a8-%e0%a4%85%e0%a4%ae%e0%a5%83%e0%a4%a4%e0%a5%87%e0%a4%b6%e0%a5%8d%e0%a4%b5%e0%a4%b0-%e0%a4%95%e0%a4%be-%e0%a4%b8%e0%a5%8d%e0%a4%b5%e0%a4%b0%e0%a5%81/"
date = "2024-01-08"

+++
Source: [here](https://animeshnagarblog.wordpress.com/2024/01/08/%e0%a4%ad%e0%a4%97%e0%a4%b5%e0%a4%be%e0%a4%a8-%e0%a4%85%e0%a4%ae%e0%a5%83%e0%a4%a4%e0%a5%87%e0%a4%b6%e0%a5%8d%e0%a4%b5%e0%a4%b0-%e0%a4%95%e0%a4%be-%e0%a4%b8%e0%a5%8d%e0%a4%b5%e0%a4%b0%e0%a5%81/).

भगवान अमृतेश्वर का स्वरुप

  
  

![](https://animeshnagarblog.wordpress.com/wp-content/uploads/2024/01/img_1_17043837726472251289278757563999.jpg?w=768)

प्राचीन काल से भारतभूमि पर परमशिव के अमृतेश्वर स्वरुप की उपासना होती आई है। नेपाल तथा कश्मीर इनकी उपासना के प्रमुख केन्द्र हैं। नेपाली परम्परा में इन्हें सदाशिव, मृत्युंजय तथा महाभैरव कहा गया है वहीं कश्मीर परम्परा में इन्हें भैरव के रूप में माना गया है।  
  
नेत्रतन्त्र में अत्यन्त विस्तार से अमृतनाथ के स्वरूप का वर्णन किया गया है। भगवान् अमृतेश्वर भैरव कोटि चन्द्र के समान कान्ति वाले हैं। इनकी आभा स्वच्छ मुक्ताफल (मोती), स्फटिक के पर्वत, कुन्देन्दु, गाय के दूध तथा हिमाच्छादित पर्वत के समान है। अमृतेश्वर श्वेतवर्ण वाले हैं तथा श्वेतवस्त्र धारण करते हैं। भगवान हार, अर्धचन्द्र आदि नाना आभूषणों से शोभित हैं। इनके देह पर श्वेत चन्दन तथा कर्पूर का अंगराग लगा हुआ है। धूसरवर्ण वाले अमृतेश अपने हाथ में धारण किये हुए चन्द्रमा की विस्फुरित अमृत रश्मियों से परिप्लुत हैं। इनका अधिष्ठिान सोममण्डल के मध्य श्वेत पद्मासन पर है जिस पर ये पद्मासन लगाकर बैठे हैं। आप एक मुख तथा त्रिनेत्र वाले हैं। इनकी चार भुजाएं हैं। उर्ध्ववाम हस्त में क्रमशः अमृत से पूरित कुम्भ तथा दक्षिणहस्त में परिपूर्ण व्योमाकृति चन्द्रमा धारण किया हुआ है। अधः वामहस्त में वर एवं अभय मुद्राएं धारण की हैं।  
  
  
भगवती अमृतलक्ष्मी (अमृतेश्वरी) अमृतनाथ के अंक में विराजमान हैं। इनकी आभा विशुद्ध स्फटिक, श्वेत कमल, कोटि चन्द्रमा, गाय के दूध तथा मुक्ताफल के समान श्वेत है। भगवती ने श्वेतवर्ण के वस्त्र धारण किये हुएं है। देवी के अंगो पर श्वेतचन्दन तथा श्वेतकर्पूर लगा हुआ है। देवी श्वेतवर्ण के नाना आभूषण धारण करती हैं। चन्द्रकान्त मणियों के आभूषण देवी की शोभा में उत्तरोत्तर वृद्धि करते हैं। देवी प्रसन्न मुद्रा में विराजमान हैं। आपके मस्तक पर श्वेतवर्ण का मुकुट विराजमान है। इनका एकमुख तथा त्रिनेत्र है। देवी पद्मासन में योगपट्ट धारण कर विराजमान है। देवी की चार भुजाएं है। देवी ने उर्ध्व वामहस्त में शंख तथा उर्ध्व दक्षहस्त में पद्म धारण किया हुआ है। निचली वाम एवं दक्ष भुजाओं में देवी वर तथा अभय मुद्राएं धारण करती हैं।  
  
अमृतेश्वर के स्वरुप का रहस्य एवं प्रतीकवाद  
  
महामाहेश्वराचार्य क्षेमराज के अनुसार भगवान् की श्वेत आभा उपाधि रहित ’चिद्ज्योति’ का प्रतीक है। श्वेतवर्ण स्वच्छ स्वच्छन्द की महिमा से अपनी ही भित्ति पर समस्त विश्व के आभासन का प्रतीक है। सरलशब्दों में कहें तो श्वेतवर्ण ’प्रतिबिम्बवाद’ का द्योतक है। स्वातन्त्र्य शक्ति के योग से ये एक मुख वाले कहे गये हैं। इच्छा, क्रिया तथा ज्ञान इन तीन शक्तियों से युक्त होने के कारण इन्हें त्रिनेत्र कहा गया है। श्वेतपद्म शक्तिकमल का प्रतिनिधित्व करता है। उपरोक्त अधिष्ठान पर पद्मासन में विराजमान अमृतनाथ, शान्त्यातीता कला के साथ अद्वय की ओर इंगित करते हैं। इनकी चार भुजाएं शान्ता, प्रतिष्ठा, निवृत्ति तथा विद्या इन चार कलाओं की द्योतक हैं। कलाचतुष्टय के विस्फार के कारण इनका स्वरूप चतुर्भुज वर्णित किया गया है। वरमुद्रा ’सिद्धिदान’ तथा अभयमुद्रा ’सर्वभयोन्मूलन’ को अभिव्यक्त करती हैं। अमृतकुम्भ ज्ञान तथा पूर्णचन्द्र क्रिया का संकेेतक है। इस प्रकार हम पाते हैं कि भगवान् अमृतेश्वर का श्रीविग्रह अद्वयवादी शैवमत के प्रतीकवाद का मूर्त स्वरूप है। अनुग्राह्य पर अनुग्रह करने के निमित्त परमेश्वर इस स्वरूप में स्फुरित होते हैं।

श्रीअमृतेश्वरार्पणमस्तु ॥  

<div id="atatags-370373-6659f8dce73b7">

</div>

<div id="atatags-26942-6659f8dce7412">

</div>
