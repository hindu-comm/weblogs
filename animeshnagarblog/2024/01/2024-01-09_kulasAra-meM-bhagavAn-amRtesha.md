+++
title = "कुलसार में भगवान्"
full_title = "कुलसार में भगवान् अमृतेश्वर एवं अमृतलक्ष्मी"
upstream_url = "https://animeshnagarblog.wordpress.com/2024/01/09/%e0%a4%95%e0%a5%81%e0%a4%b2%e0%a4%b8%e0%a4%be%e0%a4%b0-%e0%a4%ae%e0%a5%87%e0%a4%82-%e0%a4%ad%e0%a4%97%e0%a4%b5%e0%a4%be%e0%a4%a8%e0%a5%8d-%e0%a4%85%e0%a4%ae%e0%a5%83%e0%a4%a4%e0%a5%87%e0%a4%b6/"
date = "2024-01-09"

+++
Source: [here](https://animeshnagarblog.wordpress.com/2024/01/09/%e0%a4%95%e0%a5%81%e0%a4%b2%e0%a4%b8%e0%a4%be%e0%a4%b0-%e0%a4%ae%e0%a5%87%e0%a4%82-%e0%a4%ad%e0%a4%97%e0%a4%b5%e0%a4%be%e0%a4%a8%e0%a5%8d-%e0%a4%85%e0%a4%ae%e0%a5%83%e0%a4%a4%e0%a5%87%e0%a4%b6/).

कुलसार में भगवान् अमृतेश्वर एवं अमृतलक्ष्मी

<div class="wp-block-image is-style-rounded">

![](https://animeshnagarblog.wordpress.com/wp-content/uploads/2024/01/img_20231231_1317198322098039029257769.jpg?w=214)

</div>

प्राचीन काल से कश्मीर की पुण्यभूमि पर क्रम,कुल, त्रिक आदि अद्वयवादी मतों का प्रचलन रहा है। इन मतों के सिद्धान्तों का प्रतिपादन तथा स्पष्टिकरण विविध आगमों में प्राप्त होता है। कुलमत की दृष्टि का प्रतिपादन करने वाले आगमों को ‘कुलागम’ के अभिधान से जाना जाता है। इन्हीं कुलागमों में एक ’कुलसार’ है। आन्तरिक साक्ष्यों से यह बोध होता है कि इसका संकलन ग्यारहवीं शताब्दी के पूर्व में किया गया होगा। इस आगम को कश्मीर के कई आचार्यों ने उद्धृत किया है। अतः यह संकेत प्राप्त होता है कि इसका प्रचलन कश्मीर देश की आगम परम्परा में रहा है।

’कुलसार’ में भगवान् अमृतेश्वर एवं अमृतेश्वरी के एक विशिष्ट स्वरूप का विवरण प्राप्त होता है। यह स्वरुप मृत्युंजयभट्टारक (नेत्रतन्त्र) आदि शास्त्रों में प्राप्त नहीं होता है। नेत्रनाथ (अमृतेश्वर) के इसी स्वरुप से आगे चलकर महामृत्युंजय स्वरुप का विकास हुआ।

कुलसार के अनुसार अमृतेश्वर का स्वरुप इस प्रकार है-

> भगवान् अमृतेश्वर का यह स्वरुप परमामृत से उद्भूत हुआ है। अमृतनाथ > चन्द्रमण्डल के मध्य में स्थित हैं। श्वेत पद्म पर इनका अधिष्ठान है। यह > पद्म विविध कलाओं का प्रतीक है। नेत्रदेव करोड़ो चन्द्र के समान ख्यति > (आभा) वाले विशुद्ध श्वेतवर्ण के हैं। भगवान् एकमुख तथा त्रिनेत्र वाले > हैं। इनके मस्तक पर जटामुकुट शोभायमान है। इनकी चार भुजाएं हैं जिनमें ये > क्रमशः त्रिशूल, स्फटिकमाला, श्वेताब्ज तथा अमृतकुम्भ धारण करते हैं। > इन्होनें श्वेतवस्त्र धारण किये हुए हैं। नाना प्रकार के मुक्ता जड़ित > आभूषण तथा हार आपके श्रीदेह की शोभा में वृद्धि करते हैं। इनके अंक में प्रसन्न मुख वाली अमृतेश्वरी का अधिष्ठाान है। जो अत्यन्त लावण्य से युक्त प्रसन्नमुख वाली है। देवी साधक के आप्यायन (कल्याण एवं अनुग्रह) के लिए अमृत का वर्षण करती हैं।

भगवान् अमृतेश ‘प्रकाश’ तथा अमृतेशी ‘विमर्श’ का मूर्त स्वरुप हैं। भगवान् का पद्म शैवकलाओं का प्रतीक है । शुद्ध श्वेतवर्ण इनके स्वच्छ ‘प्रकाश’ का द्योतक है। श्वेत आभा उपाधि रहित ’चिद्ज्योति’ का प्रतीक है। अपर प्रकार से व्याख्या करने पर श्वेतवर्ण ’प्रतिबिम्बवाद’ के सिद्धान्त का द्योतक है। त्रिनेत्र अड़सठ कलाओं वाले धामत्रय वा मंडलत्रय ( सूर्यमंडल, सोममंडल तथा वह्निमंडल) की ओर संकेत करते हैं। इच्छा, क्रिया तथा ज्ञान इन तीन शक्तियों से युक्त होने के कारण इन्हें त्रिनेत्र कहा गया है। स्वातन्त्र्य शक्ति के योग से ये एक मुख वाले कहे गये हैं। अमृतनाथ शान्त्यातीता कला की ओर इंगित करते हैं। इनकी चार भुजाएं शान्ता, प्रतिष्ठा, निवृत्ति तथा विद्या इन चार कलाओं की द्योतक हैं। कलाचतुष्टय के विस्फार के कारण इन्हें चतुर्भुज कहा गया है।आपके श्रीहस्त में शोभायमान त्रिशूल सत्व, रज तथा तम इन तीन गुणों का तथा आपके गुणातीत होने की ओर संकेत करते हैं। अमृतकुम्भ आपके द्वारा अणुओं पर किए जाने वाले अनुग्रह का संकेेतक है। स्फटिकमाला अपने स्वरुप के प्रत्यभिज्ञान की ओर इंगित करती है। श्वेताब्ज आपके स्वातंत्र्य का प्रतीक है। अपर प्रकार से आपकी चार भुजाएं आगम के क्रिया, चर्या, योग तथा ज्ञान इन चार पादों का प्रतीक है। इस प्रकार हम पाते हैं कि भगवान् अमृतेश्वर का श्रीविग्रह अद्वयवादीशैवमत के सिद्धांतों का मूर्त रूप है। अनुग्राह्य पर अनुग्रह करने के निमित्त परमेश्वर इस स्वरूप में स्फुरित होते हैं।

<div id="atatags-370373-6659f8dc00836">

</div>

<div id="atatags-26942-6659f8dc008af">

</div>
