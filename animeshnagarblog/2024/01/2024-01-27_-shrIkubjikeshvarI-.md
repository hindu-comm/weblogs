+++
title = "श्रीकुब्जिकेश्वरी"
full_title = "श्रीकुब्जिकेश्वरी"
upstream_url = "https://animeshnagarblog.wordpress.com/2024/01/27/%e0%a5%a5-%e0%a4%b6%e0%a5%8d%e0%a4%b0%e0%a5%80%e0%a4%95%e0%a5%81%e0%a4%ac%e0%a5%8d%e0%a4%9c%e0%a4%bf%e0%a4%95%e0%a5%87%e0%a4%b6%e0%a5%8d%e0%a4%b5%e0%a4%b0%e0%a5%80-%e0%a5%a5/"
date = "2024-01-27"

+++
Source: [here](https://animeshnagarblog.wordpress.com/2024/01/27/%e0%a5%a5-%e0%a4%b6%e0%a5%8d%e0%a4%b0%e0%a5%80%e0%a4%95%e0%a5%81%e0%a4%ac%e0%a5%8d%e0%a4%9c%e0%a4%bf%e0%a4%95%e0%a5%87%e0%a4%b6%e0%a5%8d%e0%a4%b5%e0%a4%b0%e0%a5%80-%e0%a5%a5/).

॥ श्रीकुब्जिकेश्वरी ॥

![](https://animeshnagarblog.wordpress.com/wp-content/uploads/2024/01/image_editor_output_image1539450122-17063662625595897980667294810272.jpg?w=819)

प्राचीन काल से भारत में शक्ति उपासना प्रचलित रहीं है। भारतभूमि के जन
महाशक्ति के कालसंकर्षिणी, परा, महापरा, सिद्धलक्ष्मी, त्रिपुरा, बाला, तारा, पद्मावती, मनोन्मनी आदि विविध स्वरूपों की उपासना करते हैं। इन्हीं स्वरूपों में एक विशिष्ट स्वरूप है- कुब्जिका। चिंचिणी, कुजेशी, कुब्जेश्वरी, श्रीपश्चिमदेवता, कुलालिका, कुजा, वक्त्रिका, क्रमेशी,खंजिणी, त्वरिता,मातङ्गी इत्यादि इनके अपर अभिधान हैं।

कुब्जिका शब्द की व्युत्पत्ति कुब्जक् + टाप्, इत्व से होती हैं। शतसाहस्रसंहिता के भाष्य में वर्णन आता है कि वह महाशक्ति जो कुब्ज होकर जो सर्वत्र संकुचित रूप से व्याप्त हो जाती हैं उसे कुब्जिका कहते हैं। संवर्तामण्डलसूत्रभाष्य के अनुसार कु+अब्+ज अर्थात अग्नि, सोम तथा प्राण की अधिष्ठत्री देवि कुब्जिका हैं। सूक्ष्मदृष्टि से विचार किया जाए तो भगवती कुब्जिका ’कुलकुण्डलिनी’ का मूर्त स्वरूप है।

कई अज्ञ मंत्रविक्रेता ‘कुब्जिका’ को चाबी, कुंजी, कुबड़ी तथा कुंजिका बताते हैं सो अशास्त्रीय तथा निर्मूल हैं। सुधिजनों को इनके झांसे में नहीं फसना चाहिए। ‘कुंजिका’ एक स्तोत्र विशेष का नाम है जिससे चंडीसप्तशती का उत्कीलन होता है वहीं ‘कुब्जिका’ पश्चिमाम्नाय की अधिष्ठात्री देवी हैं। इसी प्रकार भगवती को कूबड़ से युक्त या कुबड़ी कहना मूर्खता ही नहीं अपितु गुरूतर अपराध है। वस्तुतः जो कुब्ज होकर जो सर्वत्र संकुचित रूप से व्याप्त हो जाती हैं उस महाशक्ति को कुब्जिका कहते हैं। इनका उपासना संप्रदाय अत्यन्त प्राचीन तथा श्रीविद्या संप्रदाय से उदय से पूर्व का है। मूल त्रैपुर क्रम से इनका कोई सम्बंध नहीं है। हालांकि परवर्ती श्रीविद्यासंप्रदाय में कुब्जिकानय के सिद्धांतों तथा पूजाक्रम का अन्तर्भाव किया गया है। श्रीविद्या संप्रदाय में मित्रोड्डीश आदि गुरुक्रम तथा षडान्वयशांभवक्रम कुब्जिकानय से लिया गया है। वर्तमान में भी प्रमाणिक श्रीविद्यासंप्रदाय के लब्धाभिषेक साधक आम्नायसमिष्टिपूजा में पश्चिमाम्नायेश्वरी की पूजा करते हैं।

परमशिव के सद्योजात नामक पश्चिममुख से इनकी उपासना विधि का प्रतिपादन करने वाले आगमों का प्राकट्य होता है। इनकी साधना बालक्रम, ज्येष्ठक्रम तथा वृद्धक्रम इन तीन क्रमों से ’पश्चिमाम्नाय’ अथवा ’पश्चिमान्वय’ के अनुसार की जाती है। कलियुग में ’बालक्रम’ का प्राधान्य हैं। बालक्रम को ‘अष्टाविंशतिक्रम’ के अभिधान से जाना जाता है। आथर्वणी श्रुति के अनुसार कलियुग में शिप्र सिद्धि की प्राप्ति के लिए पश्चिमाम्नाय के क्रमानुसार कुब्जिका उपासना करनी चाहिए। ’पश्चिमाम्नाय’ का आलम्बन कर साधक कर्म करता हुआ संचितकर्म वा प्रारब्ध का संहार कर लेता है और मुक्ति के राजमार्ग पर प्रशस्त होकर गमन करता है। यह महाशाम्भवक्रम है जिसमें शाम्भवी शक्ति की उपासना ’कुब्जिका’ के रूप में की जाती है।  
भगवती कुब्जिका लौकिक तथा परालौकिक उभय प्रकार की संपत्ति प्रदान करने वाले है इनकी उपासना का आलम्बन कर स्वकर्म में निरत साधक अपने दुःखः-द्रारिद्रय का उपशमन करता है।

कुब्जिकाक्रमपूजा में श्रीनवात्मागुरुमण्डल, श्रीअष्टाविंशतिक्रम तथा श्रीपश्चिममूलस्थानदेवी का अर्चन किया जाता हैं । कुब्जिका उपासना में उद्यत साधक को वाम-कौल मार्ग का आश्रय लेना चाहिए। यह विद्या दक्षिणाचार से फल प्रदान नहीं करती।

आथर्वणी श्रुति में महाकुब्जिका, गुह्यकुब्जिका, रूद्रकुब्जिका, वीरकुब्जिका, श्मशानकुब्जिका, घोरकुब्जिका, संहारकुब्जिका, प्रचण्डोग्रकुब्जिका तथा सिद्धकुब्जिका यह नव भेद कुब्जिका के कहे गये हैं।  
श्रीवडवानलतन्त्र के अनुसार अघोरकुब्जिका, वज्रकुब्जिका, समयकुब्जिका, घोरकुब्जिका, वीरकुब्जिका, जयकुब्जिका, भोगकुब्जिका, सिद्धकुब्जिका, मोक्षकुब्जिका, राजकुब्जिका, क्रमकुब्जिका, दिव्यकुब्जिका, बर्बरकुब्जिका, बालकुब्जिका, गुह्यकुब्जिका, कुलालिका, मातंगी, राजमातंगी, अमृतलक्ष्मी, चण्डा, चण्डिका, प्रचण्डा, महोग्रतारा, सिद्धचामुण्डा, त्रिशक्तिचामुण्डा, त्रिखण्डा, चण्डकपालिका, कामेशी, नवात्मेशी, स्वच्छन्दभैरवी, राजलक्ष्मी तथा जयवागेश्वरी पश्चिमाम्नाय की बत्तीस नायिकाएं है।

चिंचिणीमतसारसमुच्चय, कुब्जिकामत, शतसाहस्रसंहिता, गोरक्षसंहिता, अम्बासंहिता, श्रीमतसंहिता, कुब्जिकोपनिषद, नित्याह्निकतिलकम्, मन्थानभैरवतंत्र, कुलसार इत्यादि कुब्जिका उपासना संबंधित ग्रन्थ हैं।  

–

<div id="atatags-370373-6659f8d86e3ef">

</div>

<div id="atatags-26942-6659f8d86e493">

</div>
