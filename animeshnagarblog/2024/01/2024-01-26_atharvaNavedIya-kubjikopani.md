+++
title = "अथर्वणवेदीय"
full_title = "अथर्वणवेदीय कुब्जिकोपनिषत् के परिप्रेक्ष्य में श्रीश्रीकुब्जिका"
upstream_url = "https://animeshnagarblog.wordpress.com/2024/01/26/%e0%a4%85%e0%a4%a5%e0%a4%b0%e0%a5%8d%e0%a4%b5%e0%a4%a3%e0%a4%b5%e0%a5%87%e0%a4%a6%e0%a5%80%e0%a4%af-%e0%a4%95%e0%a5%81%e0%a4%ac%e0%a5%8d%e0%a4%9c%e0%a4%bf%e0%a4%95%e0%a5%8b%e0%a4%aa%e0%a4%a8%e0%a4%bf/"
date = "2024-01-26"

+++
Source: [here](https://animeshnagarblog.wordpress.com/2024/01/26/%e0%a4%85%e0%a4%a5%e0%a4%b0%e0%a5%8d%e0%a4%b5%e0%a4%a3%e0%a4%b5%e0%a5%87%e0%a4%a6%e0%a5%80%e0%a4%af-%e0%a4%95%e0%a5%81%e0%a4%ac%e0%a5%8d%e0%a4%9c%e0%a4%bf%e0%a4%95%e0%a5%8b%e0%a4%aa%e0%a4%a8%e0%a4%bf/).

अथर्वणवेदीय कुब्जिकोपनिषत् के  परिप्रेक्ष्य में श्रीश्रीकुब्जिका

![](https://animeshnagarblog.wordpress.com/wp-content/uploads/2024/01/img-20240124-wa00587130580169797800740.jpg?w=300)

प्राचीन काल से परमार्थ प्राप्ति हेतु भारतभूमि पर निगम एवं आगम के अनुसार साधकगण साधना करते आएं हैं। वैदिकों ने अथर्वणवेद को तंत्रागम का मूल माना है। अथर्वणवेद के सौभाग्यकाण्ड में कई शाक्त उपनिषदें प्राप्त होती है। इन्हीं उपनिषदों में संगणित होती है कुब्जिकोपनिषत् । इस उपनिषद में कुब्जिका तत्त्व की विस्तृत विवेचना की गई है। कुब्जिकोपनिषत् में पश्चिमाम्नाय के अनुसार कुब्जिकोपासना के विधिवाक्य तथा अर्थवाद प्राप्त होते हैं।

कुब्जिकोपनिषत् के श्रुति वाक्यों में श्रीकुब्जिका की ‘दशमहाविद्यात्मक्ता’ का वर्णन प्राप्त होता है। भगवती श्रुति कहती हैं-

> कालिका च महाकुब्जा तारापि कुब्जिकास्मृता ।  
> षोडशी सिद्धिकुब्ज़ा च कुब्जिका भुवनेश्वरी ॥  
> कुब्जा भैरवी विख्याता कुब्जिका छिन्नमस्तका।  
> धूमावती स्मृता कुब्जा कुब्जिका बगलामुखी ।  
> मातङ्गी वीरकुब्जा च कुब्जिका कमलापरा ॥ >
> कुब्जिकोपनिषत् ११.१-२

श्रीकालिका महाकुब्जिका हैं तथा तारा भी कुब्जिका हैं ।  
षोडशी (ललितामहात्रिपुरसुन्दरी) सिद्धिकुब्जिका हैं तथा भुवनेश्वरी भी कुब्जिका हैं । कुब्जा ही भैरवी के नाम से विख्यात हैं छिन्नमस्तका भी कुब्जिका हैं । कुब्जिका ही धूमावती हैं तथा बगलामुखी भी कुब्जिका हैं । मातङ्गी वीरकुब्जिका हैं अपरा कमला भी कुब्जिका हैं । इस प्रकार श्रीकुब्जिका दशमहाविद्यामयी हैं । काली,तारा आदि दशमहाविद्याएं तथा श्रीकुब्जिका में अभेद हैं। इनकी साधना अद्वयभाव से करनी चाहिए।

श्रुति परोक्ष रूप से संकेत करती है कि केवल श्रीकुब्जिका के साधन से दशमहाविद्याएं सिद्ध हो जाती हैं। केवल श्रीकुजा की आराधना करने से दशमहाविद्याएं सहज ही साधक को अनुग्रहित करतीं हैं।

सामान्यतः कुजेश्वरी की उपासना पश्चिमाम्नाय के अनुसार की जाती है परन्तु भगवती श्रुति इनकी ‘सर्वाम्नायता’ तथा ‘सर्वाम्नायोत्तीर्णता’ का वर्णन करती हैं।

आथर्वणी श्रुति कहती हैं-

> पूर्वाम्नायेश्वरी कुब्जा पश्चिमाम्नायस्वरूपिणी ।  
> उत्तराम्नायेश्वरी कुब्जा दक्षिणाम्नायस्वरूपिणी ॥ अधाम्नायेश्वरी कुब्जा > महोर्ध्वाम्नायस्वरूपिणी । षट्सिंहासनगा कुब्जा रत्नसिंहासनस्थिता ॥ >
> कुब्जिकोपनिषत् ११.३-४  

भगवती कुब्जिका पूर्वाम्नाय की ईश्वरी (अधिष्ठात्री ) पूर्णेश्वरी हैं । आप पश्चिमाम्नाय स्वरूपिणी श्रीकुब्जा हैं। आप उत्तराम्नाय की अधिष्ठात्री गुह्यकाली तथा सिद्धलक्ष्मी हैं। श्रीकुब्जा‌ दक्षिणाम्नाय के स्वरूप वाली निशेश्वरी हैं। हैं। आप अधराम्नाय की नायिका हाटकेश्वरी एवं वज्रयोगिनी हैं। अतः सौगतमत में वज्रयान के अनुसार वज्रयोगिनी की साधना करने वाले प्रच्छन्नरूप से आपकी उपासना करते हैं। श्रीकुब्जा‌ महोर्ध्वाम्नाय के स्वरूप वाली हैं। महोर्ध्वाम्नाय पद से ऊर्ध्वाम्नाय तथा अनुत्तराम्नाय उभय का बोध होता है इस प्रकार मां कुब्जिका ऊर्ध्वाम्नाय की अधिष्ठात्री महात्रिपुरसुन्दरी तथा अनुत्तराम्नाय की नायिका परा के स्वरुप वाली हैं। वस्तुत एक ही महाशक्ति षडाम्नाय में व्याप्त है, तत्त्वतः इनमें कोई भेद नहीं है इसलिए इनकी उपासना अद्वयभय से करनी चाहिए। इस प्रकार भगवती श्रुति कुब्जिका की ‘सर्वाम्नायता’ का वर्णन करती हैं।

  
श्रीकुलालिका की सर्वाम्नायोत्तीर्णता का वर्णन करते हुए भगवती श्रुति कहती है ” आप षडाम्नाय रूप षट्सिंहासन पर अधिष्ठित हैं। आप नवरत्न विद्याओं अथवा पञ्चरत्न विद्याओं के रत्नसिंहासन स्थित हैं। “

उपरोक्त वचनों में श्रुति एक परोक्ष संकेत भी करती है ।  
गोपथी श्रुति में कहा भी गया है “परोक्षप्रिया इव हि देवा भवन्ति प्रत्यक्षद्विषः ” देवता सदैव परोक्ष प्रिय होते हैं।  
केवल श्रीकुब्जिका की उपासना करनें से षडाम्नाय की सभी देवियों तथा दशमहाविद्याएं साधक पर अनुग्रह करती हैं। केवल पश्चिमाम्नाय के साधन से साधक षडाम्नाय के साधन का फल प्राप्त कर लेता है। तत्कारण नेपाल की नेवार तन्त्रपरम्परा में पश्चिमाम्नाय को ‘ज्येष्ठाम्नाय’ भी कहा जाता है। ज्येष्ठाम्नाय का अर्थ अग्रणी, सर्वोत्कृष्ट, सर्वप्रधान तथा सर्वमुख्य आम्नाय होता है। केवल इसी आम्नाय का आलंबन करने से साधक सर्वाम्नाय की साधना से जनित फल को प्राप्त करने में शक्त होता है।

श्रीकुब्जिका के पदकमलों की वन्दना कर लेख समाप्त करते हैं ।

नवमृदुततमृणाली तन्तुसंतानसूक्ष्मा  
क्रमकृतगतिलीलालद्वन्दषट्चक्रभेदा ।  
अकुलकुलकुलान्तर्व्यापिनी सैवशक्तिः  
जयति जय सुतेजारूपिणी श्रीकुजेशी ॥

``` wp-block-verse जय जय श्रीकुब्जिके ज्येष्ठाम्नायेश्वरी मात ।                   नागर कवि वंदन करे सो साधो सारे काज ॥ ```

<div id="atatags-370373-6659f8d923dc8">

</div>

<div id="atatags-26942-6659f8d923e30">

</div>
