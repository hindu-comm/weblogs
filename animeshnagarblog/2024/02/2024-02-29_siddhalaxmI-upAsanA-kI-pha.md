+++
title = "सिद्धलक्ष्मी उपासना की"
full_title = "सिद्धलक्ष्मी उपासना की फलश्रुति"
upstream_url = "https://animeshnagarblog.wordpress.com/2024/02/29/%e0%a4%b8%e0%a4%bf%e0%a4%a6%e0%a5%8d%e0%a4%a7%e0%a4%b2%e0%a4%95%e0%a5%8d%e0%a4%b7%e0%a5%8d%e0%a4%ae%e0%a5%80-%e0%a4%89%e0%a4%aa%e0%a4%be%e0%a4%b8%e0%a4%a8%e0%a4%be-%e0%a4%95%e0%a5%80-%e0%a4%ab/"
date = "2024-02-29"

+++
Source: [here](https://animeshnagarblog.wordpress.com/2024/02/29/%e0%a4%b8%e0%a4%bf%e0%a4%a6%e0%a5%8d%e0%a4%a7%e0%a4%b2%e0%a4%95%e0%a5%8d%e0%a4%b7%e0%a5%8d%e0%a4%ae%e0%a5%80-%e0%a4%89%e0%a4%aa%e0%a4%be%e0%a4%b8%e0%a4%a8%e0%a4%be-%e0%a4%95%e0%a5%80-%e0%a4%ab/).

सिद्धलक्ष्मी उपासना की फलश्रुति(श्रीजयद्रथयामल के परिप्रेक्ष्य में )

![](https://animeshnagarblog.wordpress.com/wp-content/uploads/2024/02/img_2_1707414764496437478256534759069.jpg?w=541)

पिछले कुछ समय से तथाकथित मंत्रविक्रेता पाषण्डी माता सिद्धलक्ष्मी के विषय में अनर्गल एवं अशास्त्रीय प्रलाप कर रहे थे अतः सिद्धलक्ष्मी उपासना की फलश्रुति के विषय में सप्रमाण लेख लिखा जा रहा हैं। साधकों एवं जनसामान्य से विशेष आग्रह है धन लेकर मंत्र की दीक्षा प्रदान करने वाले तथा शिविर लगा तन्त्र साधना के नाम पर ठगने वाले पाषण्डी लोगों से सावधान रहें। जो भी धन लेकर अथवा कूटरचित तथ्यों द्वारा आपको सिद्धलक्ष्मी मंत्र व साधना की दीक्षा देने का दावा करते हों ऐसे धन एवं स्त्री लोलुप लोगों का दूर से ही त्याग करें।  
  
श्रीतन्त्रराजभट्टारक (जयद्रथयामल) में भगवती सङ्कर्षिणी के विविध स्वरूपों का वर्णन किया गया है इन्हीं स्वरूपों में एक है सिद्धलक्ष्मी । श्रीतन्त्रराजभट्टारक के द्वितीय षट्क के छत्तीसवें पटल में इनकी उपासना विधि तथा फलश्रुति का वर्णन किया गया है।  
  
भुक्तिदा मुक्तिदा विद्या जयदा मुखसिद्धिदा ।  
नानया सदृशी विद्या त्रिषुलोकेषु विद्यते ॥  
ज.या.ष.२ प.३६  
  
सिद्धलक्ष्मी भोग तथा मोक्ष प्रदान करने वाली हैं। इनकी कृपा से साधक विद्या, विजय तथा वाक्सिद्ध प्राप्त करता है। तीनों लोकों में इनके समान श्रेष्ठ विद्या नहीं है।  
  
तं नास्ति यं न कुरुते त्रैलोक्ये स चराचरे ।  
एषा दीप्ततरा घोरा नास्ति यद्यत्न साधयेत् ॥  
प्रत्यङ्गिरा महाकाली स्मरणात् साधकस्य तु ।  
ज.या.ष.२ प.३६  
  
प्रत्यङ्गिरा एवं महाकाली स्वरुप सिद्धलक्ष्मी के स्मरण मात्र से त्रैलोक्य का कोई ऐसा कार्य नहीं है जो सिद्ध न हो। इनके प्रबल मंत्र वीर्य वाली देवी कोई नहीं है अतः शास्त्रीय लक्षणों से युक्त परम्परा प्राप्त गुरु के निर्देशन में यत्न पूर्वक इनका साधन करना चाहिए। देवी को यहां पर प्रत्यङ्गिरा तथा महाकाली कहा गया है। कुछ लोग अपनी दुकानदारी चलाने के लिए इन्हें आसुरी लक्ष्मी बताने की कुचेष्टा कर रहे हैं जो पूर्ण रूप से निर्मूल हैं।  
(पाठकों से अनुरोध है ऐसा कहने वालों से शास्त्र प्रमाण भी पूछ कर देखें ।)  
  
न कालवेला नियमो न च ध्यान जपादिकम् ।  
व्रतन्न तपश्चास्य विद्यते कुलकृशोदरि ॥  
ज.या.ष.२ प.३६  
  
हे ! कुलकृशोदरि इनकी साधना में कालवेला का कोई नियम नहीं है। न ध्यान न बाह्यजप आदि का विधान है। किसी प्रकार के विद्याव्रत अथवा देह को कष्ट देने वाले निरर्थक तप की विधि है।  
  
सर्वपापप्रशमनी सर्वसंपद्गुणावहा ।  
सर्वानर्थप्रशमनी सर्वदुष्टविमर्दनी ॥  
सर्वसंकरदोषघ्नी सर्वदारिद्र्यमर्दनी ‌।  
सर्वव्याधिप्रशमनी सर्वोपद्रवभेदिनी ।  
सर्वसौभाग्यजननी महाभाग्यावरोहिनी ॥  
ज.या.ष.२ प.३६  
  
माता सिद्धलक्ष्मी की उपासना समस्त प्रकार के महापातक तथा उपपातकों का नाश करने वाली हैं।  
इनकी साधना से आंतरिक तथा बाह्यसम्पदा प्राप्त होती है। देवी साधक के समस्त प्रकार के अनिष्टों का नाश करती हैं। समस्त प्रकार के दुष्टों का मर्दन करती हैं। देवी विभिन्न आगामों तथा परम्पराओं के मेलन से उत्पन्न होने वाले समस्त संकर दोषों का नाश करती हैं। आंतरिक दारिद्रय हो या बाह्य मां उभय प्रकार के दरिद्रता दूर करती हैं। मां भगवती संसाररूप व्याधि तथा पाप जनित व्याधियों का शमन करने वाली हैं। देवी अभिचार, षडयन्त्र आदि समस्तप्रकार के उपद्रवों का भेदन करने वाली हैं। देवी के अनुग्रह से साधक अपने निज शिव स्वरुप के प्रत्यभिज्ञान रूप सर्वसौभाग्य का लाभ करता हैं। देवी आत्मलाभ रूप महाभाग्य प्रदान करने वाली हैं।  
  
यतः प्रभृति कर्णस्था विद्येयं शुभदायिका ।  
ततः प्रभृति सर्वत्र भैरवे च विराजते ॥ज.या.ष.२ प.३६  
  
सदगुरु से समस्त प्रकार के शुभों को प्रदान करनें वाली विद्या का कर्ण में ग्रहण करते ही साधक में भैरव भाव स्फूरित हो जाता है।  
  
लिंगोत्पाटादि पापाणि लीलया नाशयेत्पलं ।  
मन्त्रसिद्धिर्भवेत् तस्य यस्यैयं हृदिसंस्थिता॥  
ज.या.ष.२ प.३६  
  
शिवलिंग को उखाड़ने ( नष्ट करते) से लेकर जो भी जघन्य पाप है इनके स्मरण मात्र से नष्ट हो जाते हैं।  
  
सर्वतीर्थफलं देवि सप्तजप्तैर्न संशयः ।  
सकृतोच्चार मात्रेण महापापं व्यपोहति ॥  
सर्वयज्ञफलं चेष्टे सर्वदीक्षाफलं लभेत् ‌।  
समयाचार लुप्तस्य शतजप्येन शुद्ध्यति ॥  
अहो मन्त्रस्य माहात्म्यं जपमानस्य नित्यशः ।  
विनापि लययोगेन योगीन्द्राणां समोभवेत् ॥  
  
सिद्धलक्ष्मी की विद्या के सात बार जप से समस्त तीर्थों में अवगाहन का फल प्राप्त होता है। एक बार उच्चारण करने मात्र से महापापों का नाश होता है। केवल इस विद्या के अनुष्ठान से समस्त यज्ञों को करनें का फल प्राप्त होता है। चतुष्पीठ के तन्त्रों की दीक्षा का फल प्राप्त होता है। ऐसा नष्ट भ्रष्ट साधक जिसने समयाचार का लोप किया हो इनकी विद्या के शतवारजप मात्र से शुद्धि को प्राप्त होता है। इनकी विद्या के नित्य जप से बिना किसी प्रकार के योग के साधक योगिन्द्रों के समान अवस्था को प्राप्त कर लेता है।

शब्दपुष्प रूप यह लेख माता सिद्धलक्ष्मी के चरणों में समर्पित है । श्रीसिद्धलक्ष्मीदेव्यार्पणमस्तु ॥

<div id="atatags-370373-6659f8d6b32af">

</div>

<div id="atatags-26942-6659f8d6b3335">

</div>
