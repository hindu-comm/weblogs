+++
title = "कश्मीर की देवीशारदा"
full_title = "कश्मीर की देवीशारदा"
upstream_url = "https://animeshnagarblog.wordpress.com/2023/11/27/kashmir-ki-devi-sharada/"
date = "2023-11-27"

+++
Source: [here](https://animeshnagarblog.wordpress.com/2023/11/27/kashmir-ki-devi-sharada/).

कश्मीर की देवी-शारदा

**त्र्यक्षाव्याघ्रनिविष्टतामुपगतारक्तांशुका शारदा**  
**सूर्याचन्द्रमसौ शरंधनुरथो प्रासंवरंचाभयम् ।**  
**देवी साच्छुरिकां सदैव दधती पूर्णेन्दुरम्यानना मालाकुण्डलभूषिणावतु परं सानः सदा शारदा ॥**

महर्षि कश्यप की मानसपुत्री ‘कश्मीर’ प्राचीन काल से शास्त्रों के अध्ययन का केन्द्र रहीं हैं। आगामों की भूमि कश्मीर में अत्यन्त प्राचीन काल से शारदा देवी की उपासना होती आई है। कश्मीर के ‘अद्वयवादी’ दर्शन हों या ‘द्वैतवादी’ सभी संप्रदायों में ‘वागीश्वरी’ का यजन होता आया है। कश्मीर के आचार्य शास्त्रव्याख्या प्रारम्भ करने से पूर्व गुरु, गणपति, वागीश्वरी तथा शास्त्र के अधिष्ठाता कल्पदेवता का याग किया करते थे।

> ‘………….भुवि उल्लिख्य संकल्प्य वा पद्माधारं चतुरश्रं  
> पद्मत्रयं पद्ममध्ये **वागीशीं** वामदक्षिणयोः गणपतिगुरू च पूजयेत् आधारपद्मे व्याख्येयकल्पदेवताम् ।… ‘ >
> महामाहेश्वराचार्य अभिनवगुप्तकृत तन्त्रसार २०वां आह्निक

द्वैतवादी दर्शन में जहां मां शारदा का यजन ‘वागीश्वरी’ रूप में किया जाता था जो वैदिकों की सरस्वती से भिन्न स्वरूप था । कई लोग कश्मीर की शारदा और वैदिक देवी सरस्वती को अभिन्न मानते है जो समुचित नहीं है। देवी के दोनों स्वरूपों में भेद है। मां शारदा का ध्यान, मंत्र, आवरण आदि सरस्वती से भिन्न है। कश्मीर देश में शारदाकल्प के अनुसार इनकी पूजा हुआ करती थीं। कुछ विद्वान् इन्हें कश्मीर की लोकदेवी अथवा क्षेत्रीय देवी मानते है।

अद्वयवादी दर्शन में मां शारदा का यजन ‘वाग्वादिनीकाली’ अथवा ‘वागीश्वरीकाली’ के रुप में किया जाता था। इनके भैरव ‘विजयेश्वर’ है। कश्मीर की कई प्राचीन तथा अर्वाचीन पद्धतियां इस तथ्य की साक्षी हैं , इन ग्रन्थों में वाग्वादिनीकाली के रुप में ही शारदा का ध्यान प्राप्त होता है।

> **पद्माधिरूढां सुसितां त्रिनेत्रां शूलाक्षमाले कमलं च खड्गाम् ।**  
> **करैश्चतुर्भिः पतितो वहन्तीं सरस्वतीं सिद्धिकरीं नमामि ॥** >
> वाग्वादिनीकालीकल्पे

``` wp-block-verse समस्त सिद्धियों को प्रदान करने वाली, संविदरस से परिपूर्ण, देवी शारदा पद्म पर आसीन हैं । इनकी कांति श्वेतवर्ण की है, देवी एकवक्त्रा तथा त्रिनेत्रा हैं जो अपनी चारों भुजाओं में त्रिशूल, अक्षमाला, पद्म तथा खड्ग धारण करती हैं। 
```

देवी का त्रिनेत्रा होना, शूल तथा खड्ग धारण करना इनके कालीत्व की ओर संकेत करता है। प्राचीन पद्धतियों के अध्ययन से यह ज्ञात होता है कि इनकी उपासना जयद्रथयामल के चतुर्थषटक के अंतर्गत आने वाले ‘**वाग्वादिनीकालीकल्प**‘ तथा ‘**पुस्तकवागीश्वरीकल्प**‘ के आधार पर हुआ करती थीं। देवी का यह स्वरूप सामान्य सरस्वती अथवा दक्षिणभारत के श्रृंगेरी में पूजित शारदा स्वरूप से पूर्णतया भिन्न है।

मां शारदा के स्वतन्त्र उपासना सम्प्रदाय का केन्द्र था ‘शारदापीठ’। शारदापीठ का उपपीठ कुलग्राम ( वर्तमान कुलगाम) में था। इनके भैरव विजयेश्वर का भी एक मन्दिर है जो वर्तमान कश्मीर के बिजबिहारा में स्थित है।

![](https://animeshnagarblog.files.wordpress.com/2023/11/images2811291948317461401601888.jpg?w=390)

बिजबिहारा में स्थित विजयेश्वर भैरव मन्दिर

  
६टीं से १२वीं तक शारदापीठ शास्त्रों के अध्ययन तथा अध्यापन का मुख्य केन्द्र रहा। यहां देवी का त्रिकाल यजन ‘कौलाचार’ से हुआ करता था।प्रातः देवी की पूजा ‘वाग्वादिनीकाली’ के रुप में होती थी वहीं सायंकाल में ‘पुस्तकवागीश्वरी’ रुप में इनका यजन होता था। महानिशा के समय ‘कुलवागीश्वरी’ रुप में इनका अर्चन होता था।

शारदापीठ के उपपीठ कुलग्राम में केवल कुलवागीश्वरी का यजन होता था। यह पीठ कुलगाम अभी भी मंदिर के रूप में विद्यमान हैं। यहां आधिकारी साधकों को कुलागाम तथा कुलप्रक्रिया का अध्ययन करवाया जाता था।

![](https://animeshnagarblog.files.wordpress.com/2023/11/2022-08-101875195080530629497.jpg?w=163)

कुलग्राम में स्थित भगवती कुलवागीश्वरी का अमूर्त शिलाविग्रह

कालांतर में जड़ब्रह्मवादियों द्वारा हठात् कौलाचार के अनुसार मां शारदा की पूजा को रुकवा दिया गया और पशुभाव पर आधारित पाश्वकल्पानुसारीपूजा को प्रारम्भ किया । आकरण कौलाचार की विधि को भग्न करनें से देवी शारदा कुपित हो गईं। देवीकोप के कारण शनै शनैः शारदापीठ का तिरोधान हो गया और कश्मीर पर यवन मलेच्छों का आधिकार हो गया। शारदापीठ का भग्न मन्दिर आज भी इसकी साक्षी देता है।

![](https://animeshnagarblog.files.wordpress.com/2023/11/sharda_fort2c_azad_jammu_26_kashmir2100871247624705833.jpg?w=1024)

भग्नावस्था में शारदापीठ

जड़ब्रह्मवादियों की उद्दण्डता के कारण कुलमार्ग के साधकों द्वारा देवीचैतन्य को कुलग्राम के कुलवागीश्वरी पीठ में समाहित कर दिया गया। एक लम्बे समय तक यहां कुलाचार द्वारा देवी कुलवागीश्वरी का यजन किया जाता रहा परन्तु काल के प्रभाव से यहां भी परम्परा का उच्छेद हो गया साक्षीरूप में पीछे छुट गया देवी कुलवागीश्वरी का मन्दिर।

श्रीविजयेश्वर भैरव युत भगवती वाग्वादिनीकाली  
को नमस्कार कर लेख उन्हीं के चरणों में अर्पित करते हैं।

> विजयेश्वरसंयुक्तां काश्मीरे वाग्विधायिनीम् ।  
> विद्यापीठेश्वरीं वन्दे शारदां बुद्धिवर्धिनीम् ॥
