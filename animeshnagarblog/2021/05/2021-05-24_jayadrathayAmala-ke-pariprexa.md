+++
title = "जयद्रथयामल के"
full_title = "जयद्रथयामल के परिप्रेक्ष्य मेम् भगवती सिद्धिलक्ष्मी"
date = "2021-05-24"
upstream_url = "https://animeshnagarblog.wordpress.com/2021/05/24/%e0%a4%9c%e0%a4%af%e0%a4%a6%e0%a5%8d%e0%a4%b0%e0%a4%a5%e0%a4%af%e0%a4%be%e0%a4%ae%e0%a4%b2-%e0%a4%95%e0%a5%87-%e0%a4%aa%e0%a4%b0%e0%a4%bf%e0%a4%aa%e0%a5%8d%e0%a4%b0%e0%a5%87%e0%a4%95%e0%a5%8d%e0%a4%b7/"

+++
Source: [here](https://animeshnagarblog.wordpress.com/2021/05/24/%e0%a4%9c%e0%a4%af%e0%a4%a6%e0%a5%8d%e0%a4%b0%e0%a4%a5%e0%a4%af%e0%a4%be%e0%a4%ae%e0%a4%b2-%e0%a4%95%e0%a5%87-%e0%a4%aa%e0%a4%b0%e0%a4%bf%e0%a4%aa%e0%a5%8d%e0%a4%b0%e0%a5%87%e0%a4%95%e0%a5%8d%e0%a4%b7/).

जयद्रथयामल के परिप्रेक्ष्य में भगवती सिद्धिलक्ष्मी

भगवती सिद्धिलक्ष्मी कालीकुलक्रम की देवता विशेष है, जिनकी उपासना का
प्रारम्भ विस्तृत कश्मीर के उड्डीयाणपीठ के करवीर महाश्मशान से हुआ ।
उड्डीयाणपीठ से सिद्धिलक्ष्मी उपासना की धारा उत्तरभारत के कुछ भागों में
तथा नेपाल तक जा पहुंची । नेवारसमुदाय के मल्लराजाओं ने सिद्धलक्ष्मी
उपासना को अपने राज्य में प्राश्रय दिया। स्वयं मल्लराजपुरुषों ने आचार्यों
से दीक्षाभिषेक प्राप्त कर भगवति सिद्धलक्ष्मी की उपासना की । मल्लराजवंश
में जब तक सिद्धिलक्ष्मी की उपासना चलती रही, तब तक उनका राज्य अक्षुण्ण
रहा । कालानलतंत्र में कहा भी गया हैं –  
*पुत्रपौत्रान्वितो भूत्वा चिरजीवीभवेन्नरः ।*  
*विवादे विजयो नित्यं संग्रामे विजयस्तथा ॥*  
*राजकन्या भवेत् पत्नी राजा च वशगो भवेत् ।*  
*सर्वदा ज्ञातिश्रेष्टोऽपि बन्धुभर्त्ता सदाभवेत् ॥*  
*रिपूणां वीर्यविध्वंसी भवत्येव न संशयः ।*  
*अन्तकाले गतिस्तस्य निशामय मम द्विज ॥*  
सिद्धिलक्ष्मी प्रसादेन साधकस्य फलं शृणु ॥  
भगवती सिद्धिलक्ष्मी के प्रसाद से साधक पुत्रपौत्रादि से युक्त होकर चिरायु
को प्राप्त करता हैं । राजवंश की कन्या प्राप्त करता है तथा अपनी जाति में
श्रेष्ठ होता हैं। शत्रुओं का नाश कर इनका साधक अंत में मोक्ष को प्राप्त
करता हैं। कालानलतंत्र के अनुसार
श्रीकामकलाकाली,श्रीगुह्यकाली,श्रीछिन्नमस्ता,श्रीतार,श्रीकालसंकर्षिणी तथा
श्रीसिद्धिलक्ष्मी अभेद हैं । इनमे कोई भेद नहीं है, मात्र मूर्त्यान्तर
हैं ।  
*यथा कामकलाकाली गुह्यकाली तथा द्विज ।*  
*यथा छिन्ना यथा तारा वज्रकापालिनी यथा ॥*  
*सिद्धिलक्ष्मीः तथा देवी विशेषोनास्ति कश्चन ॥*

![ह्रीँ श्रीँ श्रीसिद्धिरमाम्बापादुकां पूजयामि
॥](https://animeshnagarblog.files.wordpress.com/2021/05/654028281552660923781793.jpg?w=524)

भगवान सिद्धेश्वर इनके भैरव हैं। ये उत्तराम्नाय से संबंधित देवी हैं।
उड्डीयाणपीठ में भैरव तथा योगिनियों के मेलापोत्सवरूपी डामरयाग के मध्य
भगवती सिद्धिलक्ष्मी का प्राकट्य हुआ । महाभैरव ने इनकी उपासन का उपदेश
दिव्ययोगिनियों को दिया । दिव्ययोगिनियों से सिद्धों को यह उपासना प्राप्त
हुईं । सिद्धों ने अधिकारी व लक्षणसंपन्न वीरों तथा योगिनियों को इस उपासना
का उपदेश दिया। इनकी उपासना करने वाले कापालिक डामरक कहलाते थें।
श्रीत्रिदशडामरमहातन्त्र के अनुसार  
इस शक्तिविशेष को जयद्रथयामल में
सिद्धिलक्ष्मीप्रत्यङ्गिरा,झंकारभैरवतन्त्र में चण्डकापालिनि तथा कुलडामर
में शिवा कहा गया हैं।  
*प्रत्यङ्गिरात्वियं देवि सिद्धिलक्ष्मी जयद्रथे ।*  
*झंकारभैरवे चण्डा शिवान्तु कुलडामरे ॥*  
२४,००० श्लोकों वाले जयद्रथयामल के द्वितीयषट्क में भगवती सिद्धिलक्ष्मी की
उपासना का विशद वर्णन मिलता हैं। द्वितीयषट्क के २१वें पटल में भगवती
सिद्धिलक्ष्मी के मूलमालामन्त्र का उद्धार दिया गया हैं।  
इस पटल की पुष्पिका का पाठ इस प्रकार है-  
*…..श्रीजयद्रथयामलेविद्यापीठेभैरवस्रोतसिशिरश्च्छेदे*  
*चतुर्विंशतिसाहस्रेद्वितीयषट्केश्रीसिद्धलक्ष्मीविधाने*  
*मूलमालामन्त्रप्रकाशएकविंशतितमःपटलः…..*  
इस पटल पर वशिष्ठकुलोत्पन्न किसी आचार्य की लघुटीका भी हैं, जिसकी पुष्पिका
का पाठ निम्न हैं ।  
*इतिवाशिष्ठायमतेजयद्रथेमालामन्त्रटीका॥*  
जयद्रथयामल में भगवती सिद्धिलक्ष्मी को कालसंकर्षिणी का ही एक स्वरूप माना
गया हैं। इनका अभेद पूर्व में कह आए है सो आगे चर्चा नहीं करते ।
जयद्रथयामल में भगवती सिद्धिलक्ष्मी की सत्रह अक्षरों वाली विद्या तथा
समयमालामंत्र की प्रधानता हैं। इन्हीं दोनों मंत्रों की साधनविधि तथा
प्रयोगविधि का वर्णन विशेष रूप से इस ग्रंथ में प्राप्त होता हैं।२१वें
पटल के प्रारम्भ में कहा भी गया हैं –  
*उद्धृत्ता परमाविद्या सुखसौभाग्यमोक्षदा* ।  
*शतद्वयं च वर्णानां नवत्यधिकमुद्धृतम् ॥*  
*एषा विद्या महाविद्या नाम्नात्रैलोक्यमोहिनी।*  
*लक्ष्मीश्वरीति विख्याता बुहुभोगभरावहा ।*  
*महालक्ष्मी महाकान्ता सर्वसौभाग्यदा स्मृता ।*  
*अस्मिन्स्रोतसि देवेशि नानया सदृशी परा ॥*  
अन्य आगमों में भगवती सिद्धिलक्ष्मी की नवाक्षरी, सप्त दशाक्षरी,
सहस्राक्षरी तथा आयुताक्षरी विद्याओं की प्रधानता हैं। द्वितीयषट्क के
अंतिम १० पटलों में सिद्धिलक्ष्मीकल्प के नाना प्रयोगों का वर्णन मिलता
हैं जिनके नाम निम्न हैं  
(१) प्रथमप्रतिहारविधिः  
(२) द्वितीयप्रतिहारविधिः  
(३) तृतीयप्रतिहारविधिः  
(४) प्रतिहारसाधनविधिः  
(५) शिरसाधनविधिः  
(६) शिखासाधनविधिः  
(७) केशसाधनविधिः  
(८) अस्त्रसाधनविधिः  
(९) यक्षिणीचक्रम्  
(१०) यक्षिणीचक्रप्रयोगविधिः  
इनमे प्रथम तीनपटल कृत्यादिप्रयोग के प्रतिहार की विधि को निर्देशित करते
हैं। चतुर्थपटल रक्षापुरुष को प्रकट करने के प्रयोग का वर्णन करता हैं ।
आगे के चार पटलों में सिद्धिलक्ष्मी के अंगमंत्रो का साधन कहा गया हैं।
अंतिम दो पटल यक्षिणीचक्र तथा यक्षिणीप्रयोगों की विधि का उल्लेख करते हैं।
इन पटलों के अंत में निम्न पुष्पिका प्राप्त होती हैं ।  
*….श्रीजयद्रथयामलेविद्यापीठेभैरवस्रोतसिशिरश्च्छेदे*  
*चतुर्विंशतिसाहस्रेद्वितीयषट्केश्रीसिद्धलक्ष्मीविधाननानाकल्पम् …*.  
जयद्रथयामल के अनुसार सिद्धिलक्ष्मी की उपासना  
सभी उप्लवों का नाश करनेवाली,सर्वश्रेष्ठ,अत्यन्तउग्र सर्वसम्पत्प्रदायिनी
हैं। इस विद्या के सामन १४ भुवनों में कोई और उग्रताम विद्या नहीं हैं।  
जयद्रथयामल में भगवती भैरवी ने कहा भी हैं –  
*सर्वसाधारणी घोरा सर्वोपप्लवनाशिनी । सर्वसम्पत्प्रदाश्रेष्ठा
सर्वसम्पत्प्रदायिका ॥*  
*अस्यां विज्ञातमात्रायां विभूति संप्रवर्तते ।*  
*अस्याः घोरतरानान्या विद्यते भुवनोदरे ॥*  
भगवान भैरव ने भी इस विद्या की भूरी भूरी प्रशंसा की हैं ।  
*अलक्ष्मीशमनी ज्ञेया दुष्टदारिद्र्यमर्दिनी ।*  
*कलिदुस्स्वप्नशमनी जात्योपद्रवनाशिनी ॥*  
*राजोपसर्गशमनी दुष्टदस्यु विनाशिनी ।*  
*सदारण्यभये घोरे सिंहव्याघ्रसङ्कटे ॥*  
यह विद्या अलक्ष्मी, दुष्टजनों तथा दारिद्रय का नाश करने वाली हैं। कलि के
प्रभाव , दुस्स्वप्न, जात्योपद्रव, राजोपसर्ग तथा दुष्टदस्युओं का नाश करने
करने वाली हैं। अरण्य,सिंह,व्याघ्र, सङ्कट तथा भय से रक्षा करने वाली हैं।
जयद्रथयामल के अतिरिक्त झंकारभैरवतन्त्र,
कुलडामर,श्रीकालिकुलसद्भावमहातन्त्र,श्रीसिद्धिलक्ष्मीमत,श्रीउमायामल,श्रीमहाकुलक्रमडामर,श्रीगुह्यकुलक्रम,श्रीकालसंकर्षणिमत,
श्रीकालानलतंत्र तथा श्रीमेरुतंत्र मे भी सिद्धिलक्ष्मी की उपासना का वर्णन
मिलाता हैं ‌।  
सिद्धिलक्ष्मी गायत्री से लेख का समापन करते हैं।  
***ॐ सिद्धिरमायै विद्महे दशभुजायै धीमहि तन्नो देवी प्रचोदयात् ॥***  
ॐ शिवमस्तु……….।

![जय मां
सिद्धलक्ष्मी](https://animeshnagarblog.files.wordpress.com/2021/05/kc481lasae1b983kare1b9a3ae1b987c4ab-national-museum-nd2450423305842682302..jpg?w=681)

