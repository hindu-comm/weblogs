+++
title = "|| दशमहाविद्यास्तोत्रं"
full_title = "|| दशमहाविद्यास्तोत्रं ||"
date = "2014-08-03"
upstream_url = "https://animeshnagarblog.wordpress.com/2014/08/03/%e0%a4%a6%e0%a4%b6%e0%a4%ae%e0%a4%b9%e0%a4%be%e0%a4%b5%e0%a4%bf%e0%a4%a6%e0%a5%8d%e0%a4%af%e0%a4%be%e0%a4%b8%e0%a5%8d%e0%a4%a4%e0%a5%8b%e0%a4%a4%e0%a5%8d%e0%a4%b0%e0%a4%82/"

+++
Source: [here](https://animeshnagarblog.wordpress.com/2014/08/03/%e0%a4%a6%e0%a4%b6%e0%a4%ae%e0%a4%b9%e0%a4%be%e0%a4%b5%e0%a4%bf%e0%a4%a6%e0%a5%8d%e0%a4%af%e0%a4%be%e0%a4%b8%e0%a5%8d%e0%a4%a4%e0%a5%8b%e0%a4%a4%e0%a5%8d%e0%a4%b0%e0%a4%82/).

|| दशमहाविद्यास्तोत्रं ||

[![image](https://animeshnagarblog.files.wordpress.com/2014/08/wpid-525px-mahavidyas-1.jpg?w=700 "525px-Mahavidyas-1.jpg")](https://animeshnagarblog.files.wordpress.com/2014/08/wpid-525px-mahavidyas-1.jpg)

This stotra describes different forms of adi shakti .

ॐ नमस्ते चण्डिके चण्डि चण्डमुण्डविनाशिनि \|  
नमस्ते कालिके कालमहाभयविनाशिनि \|\|१\|\|  
शिवे रक्ष जगद्धात्रि प्रसीद हरवल्लभे \|  
प्रणमामि जगद्धात्रीं जगत्पालनकारिणीम् \|\|२\|\|  
जगत् क्षोभकरीं विद्यां जगत्सृष्टिविधायिनीम् \|  
करालां विकटां घोरां मुण्डमालाविभूषिताम् \|\|३\|\|  
हरार्चितां हराराध्यां नमामि हरवल्लभाम् \|  
गौरीं गुरुप्रियां गौरवर्णालङ्कारभूषिताम् \|\|४\|\|  
हरिप्रियां महामायां नमामि ब्रह्मपूजिताम् \|  
सिद्धां सिद्धेश्वरीं सिद्धविद्याधरङ्गणैर्युताम् \|\|५\|\|  
मन्त्रसिद्धिप्रदां योनिसिद्धिदां लिङ्गशोभिताम् \|  
प्रणमामि महामायां दुर्गां दुर्गतिनाशिनीम् \|\|६\|\|  
उग्रामुग्रमयीमुग्रतारामुग्रगणैर्युताम् \|  
नीलां नीलघनश्यामां नमामि नीलसुन्दरीम् \|\|७\|\|  
श्यामाङ्गीं श्यामघटितां श्यामवर्णविभूषिताम् \|  
प्रणमामि जगद्धात्रीं गौरीं सर्वार्थसाधिनीम् \|\|८\|\|  
विश्वेश्वरीं महाघोरां विकटां घोरनादिनीम् \|  
आद्यामाद्यगुरोराद्यामाद्यनाथप्रपूजिताम् \|\|९\|\|  
श्रीं दुर्गां धनदामन्नपूर्णां पद्मां सुरेश्वरीम् \|  
प्रणमामि जगद्धात्रीं चन्द्रशेखरवल्लभाम् \|\|१०\|\|  
त्रिपुरां सुन्दरीं बालामबलागणभूषिताम् \|  
शिवदूतीं शिवाराध्यां शिवध्येयां सनातनीम् \|\|११\|\|  
सुन्दरीं तारिणीं सर्वशिवागणविभूषिताम् \|  
नारायणीं विष्णुपूज्यां ब्रह्मविष्णुहरप्रियाम् \|\|१२\|\|  
सर्वसिद्धिप्रदां नित्यामनित्यां गुणवर्जिताम् \|  
सगुणां निर्गुणां ध्येयामर्चितां सर्वसिद्धिदाम् \|\|१३\|\|  
विद्यां सिद्धिप्रदां विद्यां महाविद्यां महेश्वरीम् \|  
महेशभक्तां माहेशीं महाकालप्रपूजिताम् \|\|१४\|\|  
प्रणमामि जगद्धात्रीं शुम्भासुरविमर्दिनीम् \|  
रक्तप्रियां रक्तवर्णां रक्तबीजविमर्दिनीम् \|\|१५\|\|  
भैरवीं भुवनां देवीं लोलजिव्हां सुरेश्वरीम् \|  
चतुर्भुजां दशभुजामष्टादशभुजां शुभाम् \|\|१६\|\|  
त्रिपुरेशीं विश्वनाथप्रियां विश्वेश्वरीं शिवाम् \|  
अट्टहासामट्टहासप्रियां धूम्रविनाशिनीम् \|\|१७\|\|  
कमलां छिन्नभालाञ्च मातङ्गीं सुरसुन्दरीम् \|  
षोडशीं विजयां भीमां धूमाञ्च वगलामुखीम् \|\|१८\|\|  
सर्वसिद्धिप्रदां सर्वविद्यामन्त्रविशोधिनीम् \|  
प्रणमामि जगत्तारां साराञ्च मन्त्रसिद्धये \|\|१९\|\|  
इत्येवञ्च वरारोहे स्तोत्रं सिद्धिकरं परम् \|  
पठित्वा मोक्षमाप्नोति सत्यं वै गिरिनन्दिनि \|\|२०\|\|  
इति दशमहाविद्यास्तोत्रं सम्पूर्णम् \|

Animesh’s blog

